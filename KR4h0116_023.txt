# -*- mode: mandoku-view; -*-
#+TITLE: 吳都文粹續集
#+DATE: 2015-08-25 00:38:00.411878
#+PROPERTY: ID KR4h0116
#+PROPERTY: BASEEDITION WYG    
#+PROPERTY: JUAN 卷二十三
<pb:KR4h0116_WYG_023-1a>¶
欽定四庫全書¶
　呉都文粹續集巻二十三　　明　錢榖　撰¶
　　山水¶
　　　五湖賦(此賦出藝文類聚上下/有缺文重其古也録之)　楊泉¶
乃天地之𤣥源隂陽之所徂上值箕斗之精與雲漢乎¶
同模受三方之灌溉為百川之巨都居揚州之大澤苞¶
吳越之具區南與長江分體東與巨海合流太隂之所¶
毖𤣥靈之所逰追湖水而徃還通蓬萊與瀛洲爾乃詳¶
<pb:KR4h0116_WYG_023-1b>¶
觀其廣深之所極延袤之規方邈乎浩浩漫乎洋洋西¶
合乎濛汜東苞乎扶桑日月扵是出入與天漢乎相望¶
左有包山連以醴瀆岝㠋崔嵬穹窿紆曲右有平原廣¶
澤蔓延旁薄原隰陂阪各有條格茹藘菼薍隱軫肴錯¶
衝風之所去零雨之所薄¶
　　　初學記収楊泉五湖賦(作西晉楊泉與前/文不同復録之)¶
余觀夫主五湖而察其雲物皇哉大矣以為名山大澤¶
必有記頌之章故梁山有奕奕之詩雲夢有子虚之賦¶
<pb:KR4h0116_WYG_023-2a>¶
夫具區者揚州之澤藪也有大禹之遺跡疏川導流之¶
功而獨𨶔然未有翰墨之美余竊憤焉敢忘不才述而¶
賦之其辭曰濬矣大哉於此五湖乃天地之𤣥源隂陽¶
之所徂上屬斗牛之精與雲漢乎同模受三方之灌溉¶
為百川之巨都居揚州之大澤包呉越之具區南與長¶
江分體東與巨海合流太隂之所毖𤣥靈之所逰追潮¶
水而徃還通蓬萊與瀛洲¶
　　　五湖記　　　　　　　　　王鏊¶
<pb:KR4h0116_WYG_023-2b>¶
吳郡之西南有巨浸焉廣三萬六千頃中有山七十二¶
襟帶三州(蘇湖/常也)東南諸水皆歸焉其最大者二一自寜¶
國建康等處入溧陽迤邐至長塘湖并潤州金壇延陵¶
丹陽諸水會於宜興以入(今寜國建康之/水不由此矣)一自宣歙天¶
目諸山下杭之臨安餘杭湖之安吉武康長興以入而¶
皆由吳江分流以入海一名震澤書所謂震澤底定是¶
也一名具區周禮職方氏其澤藪曰具區山海經浮玉¶
之山北望具區是也一名笠澤左傳越伐呉呉子禦之¶
<pb:KR4h0116_WYG_023-3a>¶
笠澤是也一名五湖范蠡乘舟出五湖口太史公登姑¶
蘇望五湖是也五湖者張勃吳録云周行五百里故名¶
虞仲翔云太湖東通華亭松江南通烏程霅溪西通義¶
興荆溪北通晉陵滆湖東連嘉興韭溪水凡五道故謂¶
之五湖陸魯望云太湖上稟咸池五車之氣故一水五¶
名然今湖中亦自有五湖曰菱湖莫湖㳺湖貢湖胥湖¶
莫釐之東周三十餘里曰菱湖其西北周五十里曰莫¶
湖長山之東周五十里曰㳺湖㳂無錫老㟁周一百九¶
<pb:KR4h0116_WYG_023-3b>¶
十里曰貢湖胥山之西南周六十里曰胥湖五湖之外¶
又有三小湖夫椒山東曰梅梁湖杜圻之西魚查之東¶
曰金鼎湖林屋之東曰東皋里湖而呉人稱謂則惟曰¶
太湖云¶
　　　自蠣山東望震澤　　　　　鮑照¶
瀾漫潭洞波合沓崿嶂雲漲島逺不測崗澗近難分幽¶
篁愁暮見思鳥傷夕聞以此藉沉疴棲迹别人羣結言¶
非盡書有念豈敷文¶
<pb:KR4h0116_WYG_023-4a>¶
　　　泊震澤口二首　　　　　　薛據¶
日落草木陰舟徒泊江汜蒼茫萬象開合沓聞風水洄¶
㳂值漁翁䆗窱逢樵子雲開天宇靜空明照萬里早雁¶
湖上來晨鐘海邊起¶
獨坐嗟逺逰登㟁望長洲寥落星欲盡曈曨氣漸収行¶
藏空自秉知識仍未周伍胥既伏劒范蠡亦乘流歌竟¶
鼔枻去三江多客愁¶
　　　泛五湖效謝惠連　　　　　李紳¶
<pb:KR4h0116_WYG_023-4b>¶
范子蛻冠履扁舟逸霄漢嗟予抱險艱怵惕經瀰漫窮¶
通汎濫勞趣適殊昏旦浴日盪層空浮天淼無畔依灘¶
落葉聚立浦驚鴻散浪疊雪峰連山孤翠厓斷風帆向¶
巨壑雲矗成髙㟁宇宙或東西星辰沉粲爛霞生澒洞¶
逺月吐青熒亂豈復問津迷休為吕梁嘆漂沈身詎保¶
覆溺心長判呉越郡異鄉嬰童及為翫依稀古井邑嘹¶
唳同鵞鸛舉棹未宵分維舟方日旰徵斯濟川力若鼔¶
凌風翰易狎當悔㳺臨深罔知難¶
<pb:KR4h0116_WYG_023-5a>¶
　　　太湖秋夕　　　　　　　　　王昌齡¶
水宿烟雨寒洞庭霜落微月明移舟去夜靜夢魂歸暗¶
覺海風度蕭蕭聞雁飛¶
　　　泛太湖書事寄元微之　　　白居易¶
烟渚雲帆處處通飄然舟似入虚空玉杯淺酌巡初匝¶
金管徐吹曲未終黃夾纈林寒有葉碧琉璃水靜無風¶
避旗飛鷺翩翻白驚鼔跳魚撥剌紅澗雪壓多松偃蹇¶
岩泉滴久石玲瓏書為故事留湖上(所見勝景多記/在湖中石上)吟¶
<pb:KR4h0116_WYG_023-5b>¶
作新詩寄浙東軍府威容從道盛江山氣色定知同報¶
君一事君應羨五宿澄波皓月中¶
　　　早發赴洞庭舟中作¶
闔閭曙色欲蒼蒼星月髙低宿水光棹舉影搖燈燭動¶
舟移聲曵管弦長漸看海樹紅生日遙見包山白帶霜¶
出郭巳行十五里唯消一曲慢霓裳¶
　　　宿湖中¶
水天向晩碧沉沉樹影霞光重疊深浸月冷波千頃練¶
<pb:KR4h0116_WYG_023-6a>¶
飽霜新橘萬枝金幸無案牘何妨醉縱有笙歌不廢吟¶
十隻畫船何處宿洞庭山脚太湖心¶
　　　夜泛陽隖入明月灣寄崔湖州¶
湖山處處好淹留最愛東灣北隖頭揜映橘林千㸃火¶
澄泓潭水一盆油龍頭畫舸銜明月鵲脚紅旗蘸碧流¶
為報茶山崔太守與君各是一家游¶
　　　泛太湖　　　　　　　　　　方干¶
長天接廣澤二氣共含秋舉目無平地何心戀直鈎孤¶
<pb:KR4h0116_WYG_023-6b>¶
鐘鳴大㟁片月落中流却憶䲭夷子當時此泛舟¶
　　　湖中曲　　　　　　　　　　李商隱¶
閶門日中吳歌逺陂路緑菱香滿滿後溪暗起鯉魚風¶
船旂閃斷芙蓉榦傾身奉君畏身輕雙橈兩槳尊酒清¶
莫因風雨罷圑扇此曲斷腸惟此聲低樓小徑城南道¶
猶自金鞍對芳艸¶
　　　除夜寄羅同年　　　　　　　王禹偁¶
郡僚方賀正獨宿太湖稜堦下羞為吏船中秖載僧折¶
<pb:KR4h0116_WYG_023-7a>¶
梅和薄雪煮茗對孤燈應笑排衙早寒靴踏曉氷¶
　　　舟泊太湖　　　　　　　　　羅處約¶
三萬六千頃湖侵海内田逢山方得地見月始知天南¶
國吞將盡東溟勢欲連何當洒為雨無處不豐年¶
　　　過太湖　　　　　　　　　范仲淹¶
有浪即山髙無風還練靜秋宵誰與期月華三萬頃¶
　　　其二¶
平湖萬頃碧謝客一開顔待得臨清夜徘徊載月還¶
<pb:KR4h0116_WYG_023-7b>¶
　　　舟泊太湖　　　　　　　　楊傑¶
區區朝市逐紛華不信湖心有海槎入十丈虹寒卧影¶
一千頃玉碧無瑕古今風月歸詩客多少蓴鱸屬酒家¶
安得扁舟如范蠡烟波深處卜生涯¶
　　　同前　　　　　　　　　　李顒¶
旋經義興境頓棹石蘭渚震澤竟何在今惟太湖浦圓¶
徑縈五百盼目眇無覩髙天淼若㟁長津襍如縷窈窕¶
尋彎碕迢遞望島嶼驚飈揚飛湍浮霄漾懸岨輕禽翔¶
<pb:KR4h0116_WYG_023-8a>¶
雲漢㳺鱗憩中許黯靄天將隂嶢岩舟航舞馮河安可¶
徇靜觀戒行旅¶
　　　太湖阻雨　　　　　　　　　孫覿¶
白首對瀧吏騂顔媿逐臣溪山不改色風雨解留人轗¶
軻知天意漂浮住此身紛紛小兒女何必淚沾巾¶
　　　大霧中自胥口渡太湖　　　　范成大¶
白霧漫空白浪深舟如竹葉信浮沉科頭晏起吾何敢¶
自有山川印此心¶
<pb:KR4h0116_WYG_023-8b>¶
　　　再渡太湖¶
囊風閣雨半晴隂慘淡誰知造化心委命浮沉惟一葉¶
計身輕重亦千金紅塵猶道不勝險白浪莫嗔如許深¶
晩得薌山堪繫纜卧聽鼉吼與龍吟¶
　　　太湖辭　　　　　　　　　趙孟頫¶
儂住東湖震澤洲烟波日日釣魚舟山似翠酒如油醉¶
眼看山得自由¶
渺渺烟波一葉舟西風木落五湖秋盟鷗鷺傲王侯管¶
<pb:KR4h0116_WYG_023-9a>¶
甚鱸魚不上鈎¶
　　　雲海亭望具區　　　　　　姜䕫¶
茫茫復茫茫中有山蒼蒼大哉夫差國坐占天一方夫¶
差醉蓮宫巨浪搖不醒越兵從何來奪我玉萬頃年年¶
亭上秋一笛千古愁誰能知往事飛下雙白鷗¶
　　　過太湖　　　　　　　　　唐桂芳¶
向晩推篷望羣山隠約青篙工排陣勢野飯襍魚腥水¶
濶疑無地天低剰有星呉音相爾汝聊復慰飄零¶
<pb:KR4h0116_WYG_023-9b>¶
　　　同前　　　　　　　　　　許謙¶
周迴萬水入逺近數州環南極疑無地西浮直際山三¶
江歸海表一徑界河間白浪秋風急漁舟意尚閒¶
　　　同前　　　　　　　　　　張雨¶
溔㵿魚龍戯僻側鳬雁宿併吞三萬頃寜不為小曲唯¶
應鴟夷子曽泊西山麓¶
　　　冬夜震澤風雪異常¶
晴暖不可恃一夕冬令變屢忘和煦恩惟曰祈寒怨老¶
<pb:KR4h0116_WYG_023-10a>¶
屋雪没隙廣澤風肆便反覆鼓洪濤揚&KR0619;塞荒塹隱然¶
洞庭樂勇甚闔閭戰萬物芻狗如埋没加蹂踐凌晨往¶
嚴冱野日復葱蒨仁哉天地心觀斯復可見¶
　　　過太湖　　　　　　　　　　李洞¶
衆水東南會三江左右通夫差中習戰范蠡此休功鷗¶
鳥青銅鏡魚龍紫目宫扁舟嗟未遂蕭散愧漁翁¶
　　　同前　　　　　　　　　　程煜¶
擊楫中流去西風客思催地吞南極盡波撼北溟迴蛟¶
<pb:KR4h0116_WYG_023-10b>¶
館懸秋月龍宫起夜雷濯纓人不見長嘯倒金罍¶
　　　同前　　　　　　　　　　　朱徳潤¶
扁舟去何所渺渺太湖隂依依桑梓村拍拍枕寒潯飛¶
雲入遐睇鳥道橫青岑篙師戒勿渡柔櫓力不任我身¶
雖骨立未宜折壯心放船當中流浩歌激清音何當披¶
宫錦再作峨嵋吟¶
　　　同前　　　　　　　　　　　楊基¶
天帝何年遣六丁鑿開混沌見雙青湖通南北澄氷鑑¶
<pb:KR4h0116_WYG_023-11a>¶
山斷東西列畫屏揜雨龍歸霄漢暝網魚船過水雲腥¶
乘風欲渡終吾老角里先生在洞庭¶
　　　同前　　　　　　　　　　　徐賁¶
遙天散曉華疎星歛㣲采鳥聲出林繁木葉過露改荒¶
村幾家成平波衆流滙鴟夷渺無踪空煩艤舟待¶
　　　同前　　　　　　　　　　　髙啓¶
長溪如白虹分走荆霅派具區納羣流襟帶三郡界太¶
虛混鴻濛元氣流沆瀣初疑溟渤寛稍覺雲夢隘茫茫¶
<pb:KR4h0116_WYG_023-11b>¶
雁飛遲䬃䬃帆度快雨來鼉報鳴風起鷗驚邁神龍作¶
淵都豈復數鱗介珠光照水府不受白日曬朝看砲車¶
雲雪浪動澎湃聲吹地將浮勢擊山欲壞黃頭雖輕生¶
捩柂不敢懈有時湛明鏡峰吐青幾塊烟中樹若莎波¶
上舟如芥漁就沙㟁炊客來水祠拜震澤思禹功夫椒¶
記呉敗白魚逢夏出黃柑待秋賣我性好遊觀夙負雲水¶
債欲尋鴟夷舸不顧渉險戒人生亦何爲世故自拘械萬¶
事風飄花百年露垂薤何當扣林屋秉炬訪仙怪試探¶
<pb:KR4h0116_WYG_023-12a>¶
不死方為人起疴瘵¶
　　　月夜遊太湖¶
欲尋林屋隱還過洞庭逰逺水初涵夜長天盡作秋湖¶
如青草濶月似白蓮浮萬壑風傳笛三更斗挂舟葉應¶
隨鳥散山欲趁波流浩蕩吾何適䲭夷不可求¶
　　　舟過太湖　　　　　　　　　張羽¶
具區涵空濶一葦凌風度烟花亂晴天浪色生寒霧遙¶
山含碧氛青蒲冒孤渚解帶俯清流開襟散塵慮乍聞¶
<pb:KR4h0116_WYG_023-12b>¶
商婦歌或見漁航聚微茫姑蘇城緑縟洞庭樹緬思底¶
定功疏鑿有遺處懷安諒非賢臨深豈無懼且當趣歸¶
棹沿洄難乆住¶
　　　震澤¶
具區維南澤洪瀦奠呉會并包潢汙聚涵育魚龍大崩¶
浪撼坤樞水氣積隂晦蒼茫神靈遇極目光炯碎中有¶
兩洞庭秀色迥相對峭立根虛無接影浸淡瀩飛鳥去¶
何窮長垣亘天外風波多險阻舟檣易傾壞細思懷襄¶
<pb:KR4h0116_WYG_023-13a>¶
初洪濤渺無界賴兹神禹功底定永無害吳越何區區¶
向此角成敗賢哉鴟夷翁臨風發長慨¶
　　　逰太湖　　　　　　　　　徐有貞¶
逰賞那分雨共晴從教水宿與山行畫船載酒過林屋¶
翠幰衝花入化城半夜放歌驚鶴夢三秋浪迹逐鷗盟¶
閒居每續龜䝉賦醉後時吹子晉笙萬里歸來聊獨樂¶
五湖占斷有誰爭老天於我非無意明月隨人似有情¶
索靖也知憂世事謝安雖起媿蒼生癡翁自笑癡猶在¶
<pb:KR4h0116_WYG_023-13b>¶
欲為皇家致太平¶
　　　題太湖　　　　　　　　　施槃¶
木喬山秀草惟夭西距姑蘇百里遙水汎具區留禹迹¶
地連南越見胥潮霜林橘熟黃金顆石洞人吹碧玉簫¶
疊巘層厓堪厯覽白雲飛處是夫椒¶
　　　雨中過太湖望洞庭　　　　　呉寛¶
孤篷遙踔太湖心着雨髙山水墨深積氣上蒸炊巳熟¶
弱流西注壓將沉不因迢遞辭清賞轉覺空濛助醉吟¶
<pb:KR4h0116_WYG_023-14a>¶
詩裏白公誇月夜未知竒觀屬春隂¶
　　　歸省過太湖　　　　　　　　王鏊¶
十年塵土面一洗向清流山與人相見天將水共浮落¶
霞漁浦晩斜日橘林秋信美仍吾土如何不少留¶
　　　逰湖¶
㳺徧南湖與北湖畫船隨處宿菰蒲青深著雨山如染¶
緑淨無風水似鋪玉帶蟒衣爭快覩鳳笙龍管醉相扶¶
輕橈又轉東湖去何似當年范蠡圖¶
<pb:KR4h0116_WYG_023-14b>¶
　　　再㳺南湖¶
漾舟出深港舟人問安之我行無定在信彼天風吹東¶
西與南北逺近齊所宜連朝風雨顛晴明喜今兹鳴笳¶
發湖口蘭橈蕩輕漪紅鱗撥剌驚鷗鷺相與飛扣舷激¶
吳歌續彼滄浪詞風雲忽變色前山雨將來勸君速回¶
棹無為逮崦嵫¶
　　　丁丑八月二十日與弟姪輩泛太湖石蛇山舟¶
　　　發㣲雨後雨大作抵銷夏灣蔡九逵舍明日連¶
<pb:KR4h0116_WYG_023-15a>¶
　　　雨㳺興索然乘便風還家則日出皎然矣為之¶
　　　一笑賦詩紀之¶
載酒張帆信所如青山含雨轉糢糊虵丘咫尺翻成逺¶
夏渚逍遙可作娱世事無端還自笑秋隂有象若為圖¶
始知白傅真堪羨五宿澄波皓月湖¶
　　　自胥口入太湖　　　　　　徐禎卿¶
洪波終古汎𡨕茫襟繞羣山地軸長水脈潤資南國逺¶
仙家深構玉堂凉沙邊過雨龍腥暗㠶下分飱客鱠香¶
<pb:KR4h0116_WYG_023-15b>¶
許把一笻隨一杖不將崑閬羨虚皇¶
　　　奉和徴明過太湖¶
浮光滉滉漾瑤空神浸千年説禹功寒漲平烟吞越分¶
虚濤入夜撼蛟宫遙汀嚦嚦悲秋雁落日㣲㣲颺網風¶
堪笑呉兒心似鐵輕舟衝逆駕扁篷¶
　　　與徐太史入太湖　　　　　胡纘宗¶
十載襟期震澤逰蓬萊仙子忽聯舟巃嵸水抱兩山石¶
縹緲雲連三郡樓輕帆時傍溪橋出明月空隨星漢流¶
<pb:KR4h0116_WYG_023-16a>¶
七十二峰乘浪起淡烟疎雨帶漁謳¶
　　　泊太湖呈座主守谿公¶
潭潭相府洞庭隈渺渺晴忩馬跡堆常日談經鶴駕至¶
及時束帛龍函來一尊獨俯五湖坐半榻斜依百瀆開¶
東閣門墻趨侍地紫薇猶見燭三台¶
　　　太湖六首¶
茫茫四郡塵嚻外渺渺五湖烟霧中若更無山天地溷¶
縱云有石水雲空澄潭日出漁㠶集遙浦潮平賈棹通¶
<pb:KR4h0116_WYG_023-16b>¶
為謝東莊王相國金庭玉柱屬三公¶
楚有洞庭江與滙呉有洞庭海欲連水心樓觀疑無地¶
渡口溪橋别是天子夜月波寒浸玉秋空藥杵淨春烟¶
翩然鶴夢驚初覺七十二峰何處仙¶
仙壇窈窕㣲茫外春水瀰漫混池中亂石巉岩猶齧浪¶
羣山縹緲欲浮空沉沉玉洞千年隔皎皎銀河一派通¶
𤣥鶴月明堪載笛扣舷何處覔蘇公¶
傍海月生潮不至縁江路隔水還連(太平/有垻)兩山雲出東¶
<pb:KR4h0116_WYG_023-17a>¶
西樹五夜星搖上下天洞口鱗鱗千頃玉水心皛皛萬¶
家烟鳥喧花發壺觴亂太守頹然醉若仙¶
即看鶴駕盤湖上擬有仙曹集洞中日月隔橋生碧海¶
星河當户動遥空天圍春樹千村合山漏秋濤十郡通¶
獨放扁舟載王敕白雲深處問三公¶
天外洞庭遙隔絶日邊鍾阜近勾連翩翩鳳馭三千地¶
嫋嫋鸞簫十二天春漲繞湖山潄石秋晴合浦水圍烟¶
百篇斗酒誰能述空憶當時李謫仙¶
<pb:KR4h0116_WYG_023-17b>¶
　　　胡太守孝思奉詔存問過太湖有作次其韻四¶
　　　首　　　　　　　　　　　王鏊¶
東南巨浸茫無外吳越交爭向此中漠漠雁飛愁欲墮¶
𡨕𡨕帆逺若乘空樓臺倒影星河動花木交隂島嶼通¶
倘沐皇恩分一曲他年請爵太湖公¶
林屋峰前受一㕓渚鳬汀鷺住相連久塵殿閣三台地¶
歸占東南一洞天詔下屢沾新雨露林間還與舊雲烟¶
自從白傅來㳺後直到君侯兩似仙¶
<pb:KR4h0116_WYG_023-18a>¶
太湖三萬六千頃七十二峰烟雨中萬壑奔流秋野濶¶
孤松倒挂寒潭空恍疑靈境與凡隔豈謂人寰有路通¶
畫船五宿湖波裏千古風流始屬公¶
洞庭東西雙玉峙物外地脈相勾連雨後人耕隴上陌¶
月明犬吠洞中天紅蒸逺岫上朝日暝入孤村生暮烟¶
漁郎再到忽迷路錯比桃源道是仙¶
　　　入太湖諭祭溪翁相國　　　　胡纘宗¶
烟雲淼淼水冥冥七十二峯何處青東山日出魚龍浴¶
<pb:KR4h0116_WYG_023-18b>¶
西崦風迴松桂馨一代君臣崇舊典兩朝勲業注新銘¶
鑾坡供奉空蓮炬細看三台夜夜星¶
　　　胥口　　　　　　　　　　　范成大¶
扁舟拍浪信西東何處孤㠶萬里風一雨快晴雲放樹¶
兩山中斷水粘空¶
　　　再渡胥口¶
古來此地快蓬心天繞明湖日照臨一雁雲平時隱見¶
兩山波動對浮沉衰髯都共荻花老醉面不如楓葉深¶
<pb:KR4h0116_WYG_023-19a>¶
罾户釣徒來問訊去年盟在肻重尋¶
　　　發胥口達包山　　　　　　　蔡羽¶
秋水連空鳬鶩長滄洲菰米飯初香地寛不辨帆來影¶
雲起遥疑石上房青壁常含芝草秀朱苞新染橘林霜¶
年年佩劔嗟㳺子莫笑南山豆盡荒¶
　　　旦發胥口經湖中三首　　　　王寵¶
瀛壖委菹藪地險隘山川渾沌自太古泱漭開呉天仰¶
飲咸池津俯灌東南偏龍宫掲瑰麗鮫室閟幽𤣥孕化¶
<pb:KR4h0116_WYG_023-19b>¶
晨陽吐涵虚宵象懸洪流既漰沛列嶂亦迴延雲標海¶
上闕石秀鏡中蓮開冬睠肅氣落木浩無邊黃鵠有竒¶
翼八表恣周還倘遇浮丘公歘忽蓬萊巔¶
　　　其二¶
夙有丘壑尚緬懷鸞鶴踪揚帆忽天矯赤水驂虬龍五¶
湖瀉杯掌三州盪雲胸金屏匝地軸玉鏡開天容秩則¶
四瀆亞浸維百谷宗丹丘駐日月瑤艸連春冬絳氣恣¶
縈薄青霞何複重仙人蜕化處千載容芙蓉咄哉委腐¶
<pb:KR4h0116_WYG_023-20a>¶
䑕絶頂巢雲松¶
　　　其三¶
逰子戀清暉舟師謔髙浪水宿濟前湍蓐食凌窮嶂雲¶
帆詫多竒霞石非一狀龍性巳難馴鷗機彌浩蕩靈妃¶
曵翠旗川后搴綃帳蒼茫天外殊澒洞風濤壯安流神¶
禹功長嘯鴟夷放昔人巳摧頽宇宙空俯仰感徃不復¶
悲追來胡弗暢縱轡萬壑巔振衣三島上彼美戰勝賢¶
薜蘿遙在望¶
<pb:KR4h0116_WYG_023-20b>¶
　　　泊胥口太湖月下作　　　　　胡纘宗¶
一年此夜月如晝萬里兹行榻似桴雲湧樓船天上坐¶
樹圍簫鼔鏡中浮兩山的的河初挂百瀆盈盈星欲流¶
况有玉堂徐學士一尊長嘯洞庭秋¶
　　　晩登木瀆小樓　　　　　　　范成大¶
萬象當樓黼黻張闌干一士立蒼茫雲堆不動山深碧¶
星出無多月淡黃宿鳥盡時猶數㸃歸鴻驚處又斜行¶
松陵正有鱸魚上安得長竿坐釣航¶
<pb:KR4h0116_WYG_023-21a>¶
　　　舟次木瀆聞庶子學士入山不得相見賦詩寄¶
　　　之　　　　　　　　　　　　陳基¶
布帆西望疾如飛影逐髙雲入翠㣲欲與赤松俱隱去¶
却騎黃鶴幾時歸烟霞夢寐無深淺塵世功名有是非¶
白首君恩俱未報可容終采碧山薇¶
　　　過木瀆　　　　　　　　　　呉寛¶
舟行三十里初向瀆川過客路偏逢雨人家盡枕河橋¶
横光福嶺水接洞庭波倐爾嗟春及田間見倚蓑¶
<pb:KR4h0116_WYG_023-21b>¶
　木瀆在胥口之東九里香水溪在焉¶
　　　上沙夜泛　　　　　　　　范成大¶
困倚船忩看斗斜起來風露滿天涯亭亭宿鷺明菰葉¶
閃閃凉螢入稻花月下片雲應夜雨山根炬火忽人家¶
江湖處處無窮景半世紅塵老嵗華¶
　　　上沙¶
水邊犬吠隔疎林籬落蕭森日半隂繁杏鎖紅春意淺¶
晩梅飄粉暮雲深¶
<pb:KR4h0116_WYG_023-22a>¶
　　　上沙遇雨快凉¶
刮地風來健葛衣一凉便覺暑光低雲頭龍掛如垂筯¶
雨在中峰白塔西¶
　　　上沙田舍¶
更無雲物起㣲隂隴畝人家各好音嵗晩陽和歸稻把¶
夜來霜力到楓林兒童笑裏豐年面鳥鳥聲中落日心¶
釀秫炊秔都入手賸𢬵腰脚辦登臨¶
　　　上沙捨舟登陸¶
<pb:KR4h0116_WYG_023-22b>¶
村北村南打稻聲竹輿隨處欵柴荆斜陽倒影天如醉¶
明日山行更好晴¶
　香水溪分派遶出西山而東為上沙水¶
　　　晩渡白洋灣　　　　　　　　王鏊¶
扁舟深夜尚孤征兀坐篷窓看月明兩㟁秋蟲互相應¶
不知端復為誰鳴¶
　白洋灣亦太湖文流東出呉山之南¶
　　　石湖賦　　　　　　　　　　莫旦¶
<pb:KR4h0116_WYG_023-23a>¶
鱸鄉子歸自天上休於林下户有清風門無俗駕卧白¶
雲扵空山聽天籟於秋夜時維春暮琴書餘暇乃拉客¶
爲石湖之逰聊以樂昇平之化於是乎乘畫舫挂輕帆¶
開芳尊具盤飱往來乎緑楊芳艸之地夷猶乎碧浪清¶
波之灣陋泛舟之訪雪鄙攜妓之逰山酒半顧謂客曰¶
水之瀦而為湖者世固不少湖之著名於世者人亦共¶
曉如彭蠡洞庭震澤青草非不萬頃茫茫千里浩浩然¶
蹈之者身危望之者膽掉不若是湖也規模雖小而有¶
<pb:KR4h0116_WYG_023-23b>¶
逰觀之美氣候雖㣲而有人物之秀(叶/)觀其一水所滙¶
兩界中分北之半為吳邑南之半為松陵西擁横山東¶
望呉門溶溶漾漾渺渺沄沄入夜則月華而星彩當晝¶
則鏡明而練紋列屏嶂於羣岫開圖畫於諸村九夏之¶
林巒擁翠三春之花栁争妍(叶/)風月富萬家之臺榭帆¶
檣渺千里之烟雲𦸼葉蘋花之遂性浴鷗飛鷺之相親¶
采蓮人欸乃於逺近劬書子唔吚於旦昏佞神徼福者¶
貴賤接踵攜朋玩景者節序相仍肩輿逰騎之不絶朝¶
<pb:KR4h0116_WYG_023-24a>¶
鐘暮鼔之相聞水際度漁歌兮牧笛谷口依樵擔兮耕¶
犁(叶/)春醉街頭何處勝逰公子晩粧樓上誰家倦繡佳¶
人此其大畧也若夫溪山之美景物之勝則上方矗矗¶
兮臺殿重疊茶磨盤盤兮草木蔥蒨宴宫仙人二里兮¶
秀接楞伽丹霞桃花二塢兮青連吳嶺紅蓼渚兮紫薇¶
村觀音岩兮吳王井治平寳積兮二寺相角姑蘇拜郊¶
兮兩臺未冺行春越城二橋之雄偉御書綺川二亭之¶
深靜魚城兮酒城殳涇兮彭涇越來溪兮未湮越王城¶
<pb:KR4h0116_WYG_023-24b>¶
兮半崩李墅新郭兮人多龍斷范村莫舍兮家有科名¶
其物則田有嘉榖林有美木水有禽魚原有雁鶩芍藥¶
如楊海棠似菽范村夀櫟綺川夀樸磬口之梅佛頂之¶
菊傷荷藕兮梅花蕈吕公茭兮桃枝竹可以適口而充¶
腸可以悦心而娛目其人則夫差之覇呉夀夣之分封¶
抱越仇而思報乃扵此而卧薪(叶/)雪檇李之前恥會黃¶
池而爭雄可謂能慷慨以立謀隱忍而成功者也夫何¶
狃會稽之得意謂桐夢其佳卜許敵人之行成受美姝¶
<pb:KR4h0116_WYG_023-25a>¶
與神木起姑蘇之髙臺乃荒滛而縱欲外伯嚭兮舌如¶
簧内西施兮顔似玉朝絃兮夕管燕歌兮楚曲使國祚¶
兮陵夷忍吾民之魚肉太子友徒借螳螂以為喻伍子¶
胥空指麋鹿以忠告抑孰知甞膽之决於復讐猶疽囊¶
之終於潰毒是以蘇臺之歌舞方殷而越溪之兵戈巳¶
逼(叶/)亟起視其四封蔑一夫之持矟嗟乎悲夫可為痛¶
哭於是援舊恩以祈哀竟伏劍而瞑目何昔日之雄飛¶
而今時之雌伏使仲雍之祀中絶而泰伯之風可忸蓋¶
<pb:KR4h0116_WYG_023-25b>¶
吉㓙由人自召非天為之禍福且也覽遺迹而懷古可¶
殷監而警俗自是以來寥寥千載悵人物之巳非惟湖¶
山之長在有宋隆興人才挺生則有文正范公一代人¶
英銜命帝闕氣壓邉庭二府柄用誠哉股肱文章功業¶
輝輝汗青所以光孝兩朝代有科名厯官郡邑循良有聲¶
括田令下權要縱橫公獨違詔烈哉忠貞所以理宗制¶
詞有仁人之褒至今為湖上之美稱然而丁謂何人亦¶
來經營雖有真宗之詩難逃五鬼之評回視二公不啻¶
<pb:KR4h0116_WYG_023-26a>¶
井䲭之偎神鳳䑕糞之汙太羮者也惜哉天眷聖朝明¶
良際會則有都司徒之功業許冢宰之聲譽朱訓導之¶
文章呉同知之詩句莫侍郎與陳知府之勲名盛居密¶
與張南村之髙致至於吾師順菴以卓行而諡貞孝吾¶
父由菴以進士而膺郡寄御醫盛公三朝寵遇之數公¶
者俱列鄉賢而祠百世者也其他科目聯翩簪纓熀燿¶
或奮身於鶚薦或筆札之擅妙皆石湖秀氣之所鍾難¶
以枚舉而相告客聞此言唯唯諾諾扣舷浩歌洗盞更¶
<pb:KR4h0116_WYG_023-26b>¶
酌俄而蘋末風起西山日落皎皎天上嫦娥動人間之¶
鼔角舉百觴而共醉有不盡之餘樂嗚呼噫嘻人才之¶
生何代無之誦孟子然而無有之句則知是湖也豈無¶
如前數公之鳴於盛時者乎¶
　　　遊石湖記　　　　　　　　朱逢吉¶
姑蘇之西不一舍而近有石湖可千餘頃岸左右皆居¶
人襍植桃栁梅竹其下帀水率蒲荷菱芡之屬中涵澄¶
波猶氷鑑然沙鳥飛帆出没徃來無虚時具區橫其南¶
<pb:KR4h0116_WYG_023-27a>¶
良田沃壤綿其東越來溪絡其北層巒疊巘環其西背¶
具區行數十里至湖西而止峙為三峰盤旋如蓋由山¶
麓抵絶頂可三里晉支遁嘗棲其上唐因建梵宇曰楞¶
伽後立浮圖岌岌撐太虛若欲飛動前闢小殿列為神¶
像者五自前代時城内外暨村落百餘里間男女稚耋¶
當春夏月逺近各相率舟行載酒肴雜樂戯具徒行乘¶
馬驢竹兠以壺榼食器自隨或登岸以樂神日肩摩跡¶
接畢則宴逰以樂太平逮今如之今年正月余奉詔理¶
<pb:KR4h0116_WYG_023-27b>¶
水是郡偕呉縣判簿濟陽江君率民循行田間築隄防¶
疏壅障遏奔激夙夜從事罔敢怠舟嘗過之未暇一登¶
覽二月既望行次湖上適以風波遂輟棹登岸君曰今¶
幸農事周水之泊田他鄉者巳漸縮惟濵湖歛否莫覩¶
盍相與凭髙覽之遂登峰之巔四顧其下田向所謂溺¶
者蒼翠覆阡陌井井乃矚呉西羣山如穹窿靈岩如天¶
平陽山薦福如獅子横山黄山吳山小者離離如青鬟¶
螺髻髙者列翠屏參差出烟樹杪湖波瑩然在足底殆¶
<pb:KR4h0116_WYG_023-28a>¶
天啓畫圖信為逰樂之境餘所莫及抵暮寺主僧德啓¶
倒屣出翠㣲亭延觀雙冷泉掃榻以宿時治平僧清渭¶
先在坐焚香煮茗相與清話翌日下山復歴諸村墟若¶
木瀆若光福若橫金及過具區登包山督促成農功於¶
是堤之圯者整頽者立坎者夷水以車力入於湖溪田¶
野漸復故脩禊日舟過湖濵入治平精舍值僧渭松隂¶
中相與尚羊觀吳之冽泉及深沙神池泉池所甃石巳¶
撤毁所存潢潦一窪而巳遂縱歩登中第二峰披蓁蕪¶
<pb:KR4h0116_WYG_023-28b>¶
攝衣以上可三百武其顛方整若印故老相傳呉王夫¶
差嘗即此為祀天之所俗因呼拜郊臺外繚崇垣循湖¶
堤坡陀起伏如昔向有寳積寺居其麓今叢荆野蔓悉¶
莽為狐䑕之墟興廢不常無足慨者獨其北第三峰未¶
登翌日老僧淨日直其舍後薙荒穢取道叢篁曲折間¶
攀援而上殆數十尋峰頂狀如磨故名茶磨山當石竅¶
中出泉一泓不溢不涸甚清冽可愛峰之北下瞰湖尾¶
瀦為蓮花陂山之環拱騰蛟翥鳳至湖以峙者竒秀萃¶
<pb:KR4h0116_WYG_023-29a>¶
此止峰誠中冠治平寺獨當之峰左則枕湖有二橋聯¶
絡東曰越城西曰行春其傍有亭宇俯臨湖波乃即樵¶
徑﨑嶇而下入面湖佛祠祠裂巨石鑿岩洞幽邃清絶¶
襍樹隂翳樛枝交其上岩下泉一池黝碧深百尺許魚¶
洋洋㳺其中飛石梁其上踰數仭過此而北岩中立石¶
斵大士像前為小軒尤竒因少憩俄見樹杪懸一蛇可¶
三四尺色蒼碧初疑為蔓童子以礫擲之輙昻首空中¶
騰及他枝而去老僧以為異云至亭下有刻石湖二字¶
<pb:KR4h0116_WYG_023-29b>¶
字盈尺其兩間璽文一曰御書之寳小字三曰賜成大¶
且有表文乃知宋人范成大當孝宗朝為參政乞歸老¶
石湖故有是賜表即其上謝者按蘇州志載公以文學¶
政事著名其歸於斯園堂亭榭㳺樂之所非一湖因之¶
以稱今遺址漫不可攷獨湖北數里山曰天平文正公¶
祠猶存今四百年山林蓊蔚如故所置義莊子孫䝉其¶
澤未窮是知君子惟道徳為永世之本山水未足云然¶
古明達士㳺覽所至必紀其見聞所以益智識今余老¶
<pb:KR4h0116_WYG_023-30a>¶
而無學於格物致知之道不敢不勉故記永樂二年甲¶
申春三月五日檇李芝山老樵朱逢吉記¶
　　　御書石湖二大字跋　　　　范成大¶
淳熙八年三月庚戌制書擢臣居守金陵閏六月丁亥¶
朝行在所庚寅辭後殿翼日既望詔錫清燕苑中皇帝¶
親御翰墨大書石湖二字以賜天縱聖能㳺藝超絶典¶
則髙古如伏羲畫體勢竒逸如神禹碑日光雲章垂耀¶
縑素環列改觀禁籞動色臣驚定喜極不知抃蹈昧死¶
<pb:KR4h0116_WYG_023-30b>¶
奉觴上千萬嵗夀奉寳書以出越五日至石湖藏焉石¶
湖者具區東滙自為一壑號稱佳山水臣少長釣㳺其¶
間結茅種木久巳成趣春秋時吳臺其隂越城其陽登¶
臨訪古往迹具在汙萊露蔓千七百餘年莫有過而問¶
者今猥以臣故徹聞髙清天光溥臨燕及荒野由開闢¶
來未覩斯盛裴度李徳裕皆唐宗臣緑野平泉亦聲震¶
當代揆今所䝉無傳焉何物么䯢獨冒寵赫百身萬殞¶
莫能負載臣蒲柳早秋仕無補益縣官倘晼晩不休奸¶
<pb:KR4h0116_WYG_023-31a>¶
止足之戒則將上累隆知俯媿初服臣用是懼冀幸少¶
日遂賜骸骨歸老湖上宿衛奎璧與山川之神暨猿鶴¶
松桂同在昭回中一介姓名亦因是不朽使後世知臣¶
屬厭榮禄得全扵桑榆以無辱君賜則陛下丕顯休命¶
不委於草莽庶幾報恩之萬一臣既摩刻扁牓又被之¶
琬琰以傳且附著臣之自叙云¶
　　　聖筆石湖大字歌　　　　　楊萬里¶
石湖仙人補天手整頓乾坤屈伸肘邇來化作嬾卧龍¶
<pb:KR4h0116_WYG_023-31b>¶
咳唾珠璣潄瓊玖五雲萬里天九重玉皇深拱蓬萊宫¶
豈無九虎守閶闔北門半扉當朔風夜令雲師敕風伯¶
鞭起卧龍湖底月湖水捲上天中央却鎖北門䕶風雪¶
仙人御風乘綵雲玉宸殿上朝帝真帝將北斗酌天酒¶
氷桃碧藕脯麒麟傳呼玉蜍吸銀浦黟霜調氷澆月兔¶
洒成羲畫河洛書白璧一雙浮雨露石湖二字天上歸¶
奎星璧宿落山扉昭回不飾吳苑艸姑蘇臺前近太㣲¶
詩人不直一杯水自是渠儂命如紙教人妬殺石湖仙¶
<pb:KR4h0116_WYG_023-32a>¶
手攬星辰懷袖裏¶
　　　又約鄰人至石湖　　　　　范成大¶
窈窕﨑嶇學種園此生丘壑是前縁隔籬日上浮天水¶
當户山橫匝地烟春入葑田蘆綻筍雨傾沙㟁竹垂鞭¶
荒寒未辦招君醉且吸湖光當酒泉¶
　　　與周子充侍郎同宿石湖¶
幽香馥蕙帳清夢安且吉蘿月墮蒼茫松風隱蕭瑟曉¶
禽啄且鳴喚我起盥櫛鈎忩納雲濤灧灧浴初日金鉦¶
<pb:KR4h0116_WYG_023-32b>¶
忽騰上倒景落書帙佳晴有新課晒種催蓺秫從今不¶
得閒東皋草過膝¶
　　　壬辰三月十八日石湖花下¶
夜飲海棠月朝漱山茶露&KR0751;儒枯木形受用侈如許荆¶
扉隔黃塵誰識花島路惟有瘦筇枝共飲園中趣林神¶
釀餘春政爾美無度蔥蘢千萬重芳意未渠暮風香薦¶
秀色鼎爼謝腥腐雖無稻粱謀捫腹有餘飫¶
　　　壬辰七月十六日侵晨石湖路中書事¶
<pb:KR4h0116_WYG_023-33a>¶
白葛烏紗稱老農溪南溪北水車風稻頭的皪黏朝露¶
歩入明珠翠網中¶
　　　初歸石湖¶
曉霧朝暾紺碧烘橫塘西岸越城東行人半出稻花上¶
宿鷺孤明菱葉中信脚自能知舊路驚心時復認隣翁¶
當時手種斜橋柳無限鳴蜩翠掃空¶
　　　次韻蜀客西歸者來過石湖并寄成都舊僚¶
走遍埃塵倦鳥還故鄉兀在水雲間黃梁飯裏夢魂醒¶
<pb:KR4h0116_WYG_023-33b>¶
青箬笠前身世閒鷗鷺飛來俱玉立松篁歲晚各蒼顔¶
岷峨交舊如相問鐵鎖無扃任客攀¶
　　　次韻同年楊使君同泛石湖舟中見贈¶
客舫中流下人家夾岸看洛花堆錦煖吳藕鏤氷寒莫¶
厭清歡暫湏知後㑹難小詩煩本事任秃彩毫端¶
曲誤不須顧客狂當好看日斜雙槳急風駛夾衣寒賸¶
説歸田樂休歌行路難石湖三萬頃何處覔憂端¶
北渚乘風渡西山帶霧看袖單嫌翠薄杯淺怯金寒宿¶
<pb:KR4h0116_WYG_023-34a>¶
雨収全易春酲解却難且留行色住重肯過蘇端¶
　　　乾道辛卯嵗三月望夜與周子充内翰汎舟石¶
　　　湖之間夜艾歸宿農圃距今淳熙巳亥九年矣¶
　　　余先得歸田復以是夕泛湖有懷昔遊賦詩紀¶
　　　事¶
石湖花下浮春空憶共仙人同短篷三年半醉吹笛去¶
棹入濕銀天鏡中鶴鳴喚歸斗未没却歩扶疎花底月¶
不知行到碧桃邊但見天風吹積雪月圓月缺今幾回¶
<pb:KR4h0116_WYG_023-34b>¶
依舊滿湖金碧堆仙人還上玉堂宿合有片時清夢來¶
一笑流光飛電抹嫦娥相對兩愁絶桂枝應亦老無花¶
蟾光不須疑鶴髮¶
　　　晩歸石湖¶
何須車馬炫鄉關只作歸農老圃看夢裏曽腰青結佩¶
年來新着惰游冠和烟種竹聊醫俗帶月聞蛙不在官¶
久矣此心恬不動如今併與此身安¶
　　　午窓遣興家人謀過石湖¶
<pb:KR4h0116_WYG_023-35a>¶
雲日初収破柱雷小窓坐穩興悠哉熏爐花氣朝酲解¶
茶鼎松風午夢回謝客門蘭風動竹惜春時節雨肥梅¶
畫船破浪亦一快聞道湖光如醱醅¶
　　　將至石湖道中書事¶
水綠鷗邊漲天青雁外晴柳堤隨草逺麥隴帶桑平白¶
道呉新郭蒼烟越故城稍聞雞犬鬧童僕想來迎¶
　　　三月十六日石湖書事三首¶
春事日以闌暑隂正清美拖筇入林下秀緑照衣袂盧¶
<pb:KR4h0116_WYG_023-35b>¶
橘梅子黃櫻桃桑椹紫荷依浪花顫笋破苔色起風日¶
収宿隂物色有新意隣曲知我歸爭來問何似病惱今¶
有無加飯日能幾掀髯謝父老衰雪巳如此¶
種术二十年手開南野荒苒苒新嵗月依依舊林塘汙¶
萊擅下濕岑蔚驕衆芳麥母尚能瘦竹孫如許長憶初¶
學圃時刀笠冒風霜今兹百不堪裹帽人舞將龍鍾數¶
能來猶勝兩相忘¶
湖光明可鑑山色淨如沐閒心愜舊觀愁眼快竒矚依¶
<pb:KR4h0116_WYG_023-36a>¶
然北忩下凝塵滿書簏訪我烏皮几拂我青氊褥荒然¶
賦逺逰幸甚遂初服老紅餞餘春衆緑自幽馥好風吹¶
晩晴斜照入疎竹兀坐胎息匀不覺清夢熟¶
　　　石湖中秋二十韻十二年前嘗與工部兄及賔¶
　　　客為此逰今有隔世者懷舊而作¶
野外行吾意城中寄却愁半秋三夜月千古五湖舟湧¶
地金芒發行天玉鏡流珠星沉不現銀漢黯如収髙浪¶
連三境長風近十洲水天雙對影身世一浮漚逈白包¶
<pb:KR4h0116_WYG_023-36b>¶
元氣空明熨病眸只憐心浩蕩不管髩颼飀放棹眞狂¶
矣關門有此不四并非易事一笑亦難謀急管參漁笛¶
清歌間棹謳逢迎成邂逅嘯咏勸綢繆女擷蘋花獻妻¶
傾竹葉酬今宵如不飲何處可忘憂憶昔誰同賞於今¶
嵗恰周陟岡睽魯衞伐木愴應劉獨嘆靈光在能追汗¶
漫逰大都縁未盡豈是病都瘳縱意褰篷席輕生倚柁¶
樓節宣誠小爽猶勝賦悲秋¶
　　　與㳺子明同過石湖¶
<pb:KR4h0116_WYG_023-37a>¶
契濶相逢一笑懽當年森桂共驂鸞試談舊事醒村酒¶
仍趂新晴煖客鞍梅粉都皴啼宿雨栁黃不禁展春寒¶
從今鼎鼎多幽事仍喜蛙聲不在官¶
　　　次韻徐提舉㳺石湖三絶¶
三徑荒蕪岫愰開錦車何事肯徘徊春風想為髙人住¶
落絮殘花好在哉¶
日脚烘晴巳破烟山頭雲氣尚披綿却須多謝朝來雨¶
洗淨明湖鏡裏天¶
<pb:KR4h0116_WYG_023-37b>¶
天上麒麟翰墨林當年手筆擅文心欲知萬頃波中意¶
但向三篇句裏尋¶
　　　除夜自石湖歸苕溪三首　　　姜䕫¶
細柳穿沙雪半消呉宫烟冷水迢迢梅花竹裏無人見¶
一夜吹香過石橋¶
笠澤茫茫雁影㣲玉峰重疊䕶雲衣長橋寂寞春寒夜¶
只有詩人一舸歸¶
桑間篝火却宜蠶風土相傳我未諳但得明年少行役¶
<pb:KR4h0116_WYG_023-38a>¶
只裁白苧作春衫¶
　　　遊石湖　　　　　　　　　鄭元祐¶
越來溪上水融融閒驀䲭夷棹底風暖霧黃消治平寺¶
燒痕青入館娃宫笙歌作樂年年少魚鳥關情處處同¶
弔古從來易興感尚循華髪繫孤篷¶
　　　陪陳敬初逰石湖　　　　　　戴良¶
束髪企名都宦逰及兹年遂陪登瀛客來上汎湖船水¶
光耀殘日林影溢中天岩穴停橈見樓臺鼓枻看蒼蒼¶
<pb:KR4h0116_WYG_023-38b>¶
歛暝色羃羃曵寒烟菰蒲有餘淒鷗鷺相與閒窈窕趨¶
迴浦蕩漾媚遙川水宿怯宵清篷卧愛月穿俯視潛夜¶
魚仰睇衝曉鳶窘身懼浮霄歛迹慚躍淵何當謝冠履¶
歳晏此盤桓¶
　　　石湖寫景　　　　　　　　髙文度¶
闔閭臺下越來溪處處西風颺酒旗翠壁丹梯開短軸¶
黃花紅葉入新詩鎔金霜蟹需髙價蘸甲香醪輒滿巵¶
落日去程驢背穩短琴雙笈一童隨¶
<pb:KR4h0116_WYG_023-39a>¶
　　　與客攜樂逰寳積山汎石湖　　髙啓¶
雲山擁春郭烟花漲晴川看花入山中諸峯恣攀縁客¶
吹玉管笙合以金柱絃清音度碧嶂松風助泠然宛若¶
鸞鳳吟要眇入紫烟行人盡矯首謂遇雲中仙下山興¶
未闌相攜更登船虹収嶺外雨鳥没湖中天嵐翠破夕¶
陽樓閣影倒懸酒傾緑脂膩鱠斫璚絲鮮獨恨無紅粧¶
清波照嬋娟㣲風吹帆緩欲使歸途延衆賔起懽呼舟¶
仄水浸舷迴艫掠寺過楊栁山門前此地有離宫美人¶
<pb:KR4h0116_WYG_023-39b>¶
艷當年羅裙罷春舞艸色餘芊綿况我惜此逰冠蓋十¶
里連重來復誰在新知滿中筵人事竟若斯今古俱可¶
憐能逰即稱達何須問愚賢我欲叫馮夷捧月出海邊¶
醉後不歸去月照舟中眠¶
　　　石湖與戴叔能懷雪坡大參　　陳基¶
乘時登掃匪㳺盤故舊相攜盡楚冠兵革戰爭雖未息¶
湖山陶寫有餘歡輞川賔客惟裴廸江左功名獨謝安¶
想見鳳凰池上路秋風吹佩玉珊珊¶
<pb:KR4h0116_WYG_023-40a>¶
　　　石湖送别　　　　　　　　王汝玉¶
青山嵯峨雲外起下有澄湖綿十里春風吹雨洗吳天¶
天淨湖明玉鏡圓范公昔日曽逰處水色山光帶烟樹¶
春明畫舫載笙歌獨有逰人自來去美人從此赴京師¶
湖上楊花正亂飛歌罷湖船前度曲珮聲歸去侍丹墀¶
　　　至正戊子春季雨中張伯玉顧仲瑛同遊石湖¶
　　　諸山宿寳積寺賦花㳺曲　　　楊維楨¶
三月十日春濛濛滿江花雨溼東風美人盈盈烟雨裏¶
<pb:KR4h0116_WYG_023-40b>¶
唱徹湖烟與湖水水天虹女忽當門午光穿漏海霞裙¶
美人凌空躡飛歩歩上山頭小真墓華陽老仙海上來¶
五湖吐納掌中杯石山枯禪開茗盌木鯨吼罷催花板¶
老仙醉筆石蘭西一片飛花落粉題蓬萊宫中花報使¶
花信明朝二十四老仙更試蜀麻牋寫盡春愁子夜篇¶
　　　和　　　　　　　　　　　　顧悳輝¶
真娘墓下花溟濛碧梢小鳥啼春風蘭舟搖搖落花裏¶
唱徹吳歌弄呉水十三女子楊桞門青絲盤髻鬱金裙¶
<pb:KR4h0116_WYG_023-41a>¶
折花買眼一回歩蛺蝶雙飛上春墓老仙醉弄鐵笛來¶
瓊英起作迴風杯興酣鯨吸瑪瑙椀立接鳴筝促象板¶
午光小落行春西碧桃花下題新題西家忽遣青鳥使¶
致書殷勤招再四當筵奪得鳳頭牋大寫仙人蹋踘篇¶
　　　九月八日逰石湖與祝大參劉廷美僉憲聨句¶
　　　待韓永熙都憲不至　　　　徐有貞¶
明日重陽今日逰攙先來賞石湖秋青山有意邀詩棹¶
黃菊多情送酒籌烏帽任從風外落緋袍不向坐中留¶
<pb:KR4h0116_WYG_023-41b>¶
同歸同老應難得莫把茱茰嘆白頭¶
　　　次天全諸公石湖聯句　　　　韓雍¶
吳下衣冠集勝逰扁舟逰遍五湖秋未能執筆陪聯句¶
懶得逢人説運籌緑野文章傳在洛赤松心事棄封留¶
賡歌趣我歸來興莫道非才尚黒頭¶
　　　石湖氷阻聨句　　　　　　王鏊¶
西首戀松楸扁舟乘曉發行行抵斯湖(銓/)望望指巨缺¶
曽氷塞長河流澌截輕筏(鏊/)大塊噫餘威𤣥冥令仍烈¶
<pb:KR4h0116_WYG_023-42a>¶
帆集比魚鱗㟁妥蜕龍骨(銓/)人斷越城橋雁杳堯峰窟¶
(鏊/)嵯峨峙玉山璀璨恍銀闕或碎若彫鎪(銓/)或銛如斧¶
鉞或垂如玉釵或挂若象笏(鏊/)鼇足欹莫支鵬背負如¶
閼(銓/)造煩魯遽工解倩師襄哲夏蟲語應疑(鏊/)宵孤渉¶
還歇戒自履霜初(銓/)藏豈凌隂節山腰助谽谺澤腹増¶
嵽嵲(鏊/)上下眩坤乾東西混吳粤王祥鯉莫持(銓/)孟宗¶
笋堪掘國忠信難倚靈均未須淈(鏊/)進如狼跋胡行乃¶
車無軏舟子立招招(銓/)行人意忽忽一葦未能航五丁¶
<pb:KR4h0116_WYG_023-42b>¶
未渠伐(鏊/)飛渡諒斯難來歸怪時咄况當陽生辰正值¶
春王月誰乘浮海桴(鏊/)莫惜凌波韤行止豈偶然聊歌¶
記顛蹶(銓/)¶
　　　石湖¶
兹地屢經行孤亭坐寥濶今來悚具瞻畫棟映轇轕久¶
聞玉川史新表石湖嶭緬懷文穆公弗翦越城茇穹廬¶
受書爭勁氣凜莫奪岷峨開府議髙深藐誰剟阜陵借¶
褒賁益國推挺拔天鏡閣澄泓玉雪坡達枿甫辭狼胡¶
<pb:KR4h0116_WYG_023-43a>¶
疐尚説虎須捋因人地逾重懷古心尤渇嵗事薦蘋蘩¶
登庸紹衣鉢鄉里重衣冠邦君事袒割君功巳奏成我¶
冗敢辭撥方愁積潦深忽見隂霾豁天公如有待我興¶
其可閼舟借花邊維道屏松下喝未獲從駿奔猶幸瞻¶
履□山僧具袈裟田笠襍緇撮展席俯清泠開園擷芳¶
辣野坐厠漁樵叢談參毳褐呦鹿杳不聞㳺儵瀅堪掇¶
盟與沙鷗親吟免山蟬聒陳跡俯頹垣流芳仰先達五¶
湖勝全貢三峽恐始脱帆影逺若凝波光澹如醊石梁¶
<pb:KR4h0116_WYG_023-43b>¶
臥湖心浮圖見林末髙歌和滄浪清夢𣺌黃闥倡酬忘¶
詮次今古藉囊括歸帆指西日天際雲一抹¶
　　　舟過上方湖　　　　　　　桑悅¶
前輩髙賢汎石湖許多好句落姑蘇傷哉兩度湖邊過¶
舊學荒來一字無¶
　　　過石湖　　　　　　　　　　徐源¶
湖山不改鬢成秋老興春深一放舟楊栁堤前黃鳥立¶
桃花洞口碧溪流峰巒迓客留青髻波浪驚人自白頭¶
<pb:KR4h0116_WYG_023-44a>¶
萬里雲霄今杖履祇將風月錦囊収¶
　　　江神子(石湖/避暑)　　　　　　　　楊循吉¶
船頭翹足卧湖風火雲紅有竒峯多少雲山都在醉眸¶
中萬頃清涼消不盡飛鳥度鏡光中　蓮花開遍水晶¶
宫玉玲瓏錦香穠燦燦上方金碧聳虚空痛飲從來真¶
得計堪愛賞碧荷筒¶
　　　泛石湖　　　　　　　　　　皇甫信¶
橘緑柑紅秋暮天畫船雙槳石湖邊西風吹酒不知醉¶
<pb:KR4h0116_WYG_023-44b>¶
落日㣲㣲鎖淡烟¶
　　　諸友泛舟石湖還次治平　　　蔡羽¶
水氣連山靄晨逰夕未窮烟中懸磵暝天畔躡雲空新¶
月在潭底百花燃鏡中竹房禪榻穏處處愛山翁¶
　　　逰石湖記¶
非髙山不能驅吾神非深林不能沈吾思逰虎丘之一¶
日求石湖焉時少雨春盡漲未起舟梗於越來之溪客¶
刺木掲跣始獲登遵岸百歩得茶磨之觀音岩間行憩¶
<pb:KR4h0116_WYG_023-45a>¶
岩中為間從者至又百歩得治平寺之竹林西起茶磨¶
東繞拜郊臺其山皆墻立其腹多怪木美箭望之蔚然¶
深黒治平之林樾也從郊臺東走環突奔聳為楞伽山¶
顛為楞伽寺有浮圖插雲中呉西南之鎮也竹林逮楞¶
伽不及五里峻甚多石客始輿負以升浮圖之前平展¶
百餘歩有亭其上曰望湖之亭於是石湖徑其陽梅灣¶
出其背左引靈岩右帶呉淞不出十五里林巒疎秀水¶
風清潔生雲之山出泉之谷咸會亭下客始定飲於亭¶
<pb:KR4h0116_WYG_023-45b>¶
而臨觀焉夫治平深林楞伽髙山入其深搜𤣥鈎僻萬¶
化俱冥登其髙心空目開萬象俱顯於一日之逰而兩¶
極其情四月竹脱節松生花草木灌茂玉膏出林與泉¶
俱香服之巳暍而神生主人王履約讀書石湖蓋三年¶
矣用能抽其竒奥以與客共暮不謀歸而忘其倦則兹¶
逰也王子之功蔡羽記¶
　　　石湖秋汎同段户部子辛文太史徴仲之作¶
　　　　　　　　　　　　　　　　王寵¶
<pb:KR4h0116_WYG_023-46a>¶
濩落類莊瓠㳂洄依孔桴𡨕心委江海屏迹逃人徒鶴¶
厲申獨往蠖屈謝當途持此百年操居然山澤癯兩賢¶
顧同調枉楫臨家湖駢筵屬秋序嘯侣遘元夫初旭洩¶
雲翳落景鮮霞鋪重霖豁朗霽商氣集髙梧南陵絢丹¶
碧北渚冒菰蒲瑤甍遞隱見羽節時有無陟峴禮精室¶
乘峰眺名郛神超體自逸世往迹與徂弔古指逰鹿歡¶
今懷過駒請君謝天伐畢慮収桑榆¶
　　　雪後石湖與諸友同汎二首¶
<pb:KR4h0116_WYG_023-46b>¶
共有丘中好而揚江上舲花潭氷漾緑松嶺雪含青霽¶
色迴銀漢鮮雲卷畫屏子真歸舊谷為報北山靈¶
　　　其二¶
多才自潦倒孰謂古人無雪照王恭氅雲開范蠡湖故¶
山饒酒伴修竹有行厨且逐林中鹿安能轅下駒¶
　　　石湖作¶
勾吳山水秀西南雲白天青萬嶺含峭壁搏風時卷浪¶
平湖湧日恣成嵐金支翠節虛無見貝闕銀宫縹緲叅¶
<pb:KR4h0116_WYG_023-47a>¶
漭漭乾坤秖自役草堂長枕百花潭¶
　　　石湖¶
石湖秀色那可奈蛾眉埽鏡丹青開飛浪九天蹴牛渚¶
落霞千里臨髙臺呉王醉卧不復曉西施載去何時來¶
當杯未足轉愁夕霜露沾衣鴻雁哀¶
　　　石湖作¶
自得名川勝沿洄殊未窮秋髙千嶺出地濶五湖空古¶
堞雲橫雉懸梁影卧虹樓船催畫鼔野寺落丹楓綺席¶
<pb:KR4h0116_WYG_023-47b>¶
波光蕩紗窓霧氣通山人何惜晚歸路便樵風¶
　　　湖上八絶句¶
石湖春色大可憐却似美人明鏡前錦甸平鋪鴨緑水¶
白雲飛動蔚藍天¶
星橋北挂瀉春流映出黃山水面浮霞石天青飛練鵲¶
桃花氣暖醉輕鷗¶
春山面面翠屏開盡繞吳王百尺臺一代覇圖憐燼滅¶
五湖流水恨東迴¶
<pb:KR4h0116_WYG_023-48a>¶
越來溪上栁千絲畫鼓樓船晚更移一曲紫雲歌越女¶
雙鬟白雪舞呉兒¶
三月暮春春服成含風疊翠越羅輕主憎乳燕撩春色¶
轉遣飛花蕩酒情¶
數松磊落千尺强恰如天際羣龍翔吟風嘯雨聲瑟瑟¶
大澤深山藏棟梁¶
登山臨水春將歸獨樹桃花猶未飛玩世繁華真歘忽¶
後時顔色轉霏㣲¶
<pb:KR4h0116_WYG_023-48b>¶
古木朱藤疎著花淡雲斜日淨江沙黃金臺上無推轂¶
白石山中有嵗華¶
　　　同王子美湖上看月二首¶
百尺星橋卧綵虹青天飛鏡水涵空憑君看盡人間月¶
誰似湖山枕簟中¶
酒榼茶鐺歩歩隨春江花月夜何其故人明日京華去¶
任説山公倒接䍦¶
　　　湖上逢曹子繩之¶
<pb:KR4h0116_WYG_023-49a>¶
童子論交二十年舊逰零落巳茫然石湖三月梨花雨¶
忽漫相逢野寺前¶
　　　湖上¶
郡峰合沓錦屏圍樹色泉聲帶晩暉盡日拏舟無一事¶
平川十里看鷗飛¶
　　　脩禊石湖作(有引/)　　　　　袁&KR1030;¶
　嘉靖丁酉三月三日上巳也其日又為穀雨既欣令¶
　節乃集良朋爰脩禊於石湖羨羲之之山隂希㸃也¶
<pb:KR4h0116_WYG_023-49b>¶
　之沂水不有賦咏何以述志陶情乎乃作此詩以倡¶
　同㳺之士¶
大化陶天地令節屆春陽澄湖包廣皋翠嶺連崇岡嘉¶
儵躍以嬉𡨕禽翩髙翔㣲雲靄逺霄冷風吟脩篁雖無¶
絲與竹散懷藉壺觴神怡理自足心暢憂可忘既咏舞¶
雩什載奏山隂章悠然傲千古焉用㳺羲唐¶
　　　同諸文學避暑石湖二首¶
理棹泛湖隂停橈占水心風簾煩暑隔氷檻薄寒侵劇¶
<pb:KR4h0116_WYG_023-50a>¶
飲方河朔良儔選竹林蓬壺何處是只向此中尋¶
彩鷁浮天上紅粧照鏡中歌翻金縷曲人住水晶宫酩¶
酊山公似清狂賀監同歸舟不惜晩為戀舞雩風¶
　　　江寺副季春過飲橫塘莊遂同汎石湖¶
每逢北使問京華忽漫停驂野客家小飲花前張艸具¶
勝逰湖上附仙槎納涼宴坐迎風便聨句忘歸恨日斜¶
怪爾别來才思進江淹今巳筆生花¶
　　　石湖次彭孔加韻¶
<pb:KR4h0116_WYG_023-50b>¶
秀嶺雲藏鳳刹澄湖月偃虹梁風帆逺隨落雁漁網髙¶
挂斜陽¶
　　　石湖送徐太史子升　　　　胡纘宗¶
委佩乘雲入鳳池綵毫染露立丹墀仙桃春醉承顔久¶
御栁晨分退食遲五色初裁天子詔千秋還上侍臣詞¶
石湖風雨那為别白雪陽春獨爾思¶
　　　春日展墓還眺上方石湖　　皇甫涍¶
松塋畢哀酹返景陟田園天溟悦虚滉霄崿麗嬋媛霞¶
<pb:KR4h0116_WYG_023-51a>¶
波影共爍鷗鳥自翩翻珠宫鬱翠㣲石磴靄雲門復兹¶
美春仲華日散皋原烟蘿搖絳瀑花竹引清源紛吾羈¶
宦客五載夢歸軒囘首愧伊昔逰目暫遨魂弭節澹容¶
與平蕪落照繁誰能别此去空響北山猿¶
　　　春日石湖¶
望入空氲樹影㣲山雲湖水競芳菲自隨春色桃源去¶
却笑秋風江上歸¶
　石湖在白洋灣之北界呉縣吳江之間有茶磨諸峯¶
<pb:KR4h0116_WYG_023-51b>¶
　映帶頗為勝絶相傳范蠡從入五湖處初不甚顯得¶
　文穆公而名始大著¶
　¶
　¶
　¶
　¶
　¶
　呉都文粹續集卷二十三¶
